---
title: "Användarvillkor"
date: 2018-05-23T13:15:48+01:00
headerColor: dark-grey
---

**Zifro AB**, 556993-2261 (nedan kallad ”Zifro”) tillhandahåller
en molnbaserad tjänst, med syfte att fungera som ett digitalt
läromedel för att planera, genomföra och utvärdera undervisning inom
programmering med tillhörande texter, videos, övningar och material
(nedan kallad ”Tjänsten”). Tjänsten innefattar ZIFRO PLAYGROUND
(www.zifro.se/playground) och ZIFRO TEACHER (www.zifro.se/teacher),
samt övriga därtill relaterade tjänster.

Genom att registrera ett användarkonto eller på annat sätt använda
Tjänsten godkänner du dessa användarvillkor (”Villkoren”), som
gäller för all användning av Tjänsten. Du som använder Tjänsten
kallas i Villkoren för "Användare" och ”du”.

När du skapar ett användarkonto bekräftar du att du har läst och
förstått Villkoren, och samtycker till att vara bunden av dem. Om
du inte är beredd att vara bunden av Villkoren, kan du inte använda
Tjänsten.

Vissa delar av Tjänsten kan vara gratis under en begränsad period,
exempelvis under en testperiod. I så fall anges detta på Zifros
webbplats.

För att använda alla delar av Tjänsten, innefattande att använda
Tjänsten i undervisningssammanhang, krävs ett avtal mellan Zifro och den
som tillhandahåller undervisningen, exempelvis en skola. För att ingå
ett sådant avtal med Zifro, vänligen kontakta Zifro på info@zifro.se
eller på de sätt som framgår i Tjänsten. Mer information om Tjänsten
och priser finns på vår webbplats.


### Användarkonto och användarprofil

För att använda Tjänsten måste du skapa ett
användarkonto. Instruktioner om hur du skapar ett användarkonto finns
på vår webbplats.

När du skapar ett användarkonto får det användarnamn du väljer inte
vara skadligt, kränkande, rasistiskt, etniskt eller sexuellt stötande,
ärekränkande, göra intrång i någon immateriell rättighet eller
inkräkta på någon annans integritet. Zifro har rätt att ändra ditt
användarnamn om det, enligt Zifros mening, bryter mot Villkoren.

Ditt användarkonto är personligt och du får inte överlåta det till
någon annan eller låta någon annan använda Tjänsten genom ditt
användarkonto. Du är ansvarig för att skydda dina inloggningsuppgifter
från åtkomst för obehöriga. Om du tror att någon obehörig har
fått tillgång till ditt användarkonto ska du omedelbart meddela
Zifro, varvid Zifro kommer vidta lämpliga åtgärder. Om Zifro har
anledning att misstänka att någon obehörig har fått tillgång till
ditt användarkonto kan Zifro komma att blockera tillgången till ditt
användarkonto.

### Immateriella rättigheter

När du skapar ett användarkonto får du en begränsad rätt att använda
de delar av Tjänsten som tillhandahålls utan kostnad, i enlighet med
Villkoren. Om du använder Tjänsten inom ramen för ett avtal mellan
Zifro och den som tillhandahåller undervisning, exempelvis en skola,
får du en rätt att använda Tjänsten i enlighet med det avtalet
och Villkoren.

All upphovsrätt, varumärken och andra immateriella rättigheter
(registrerade och oregistrerade) i Tjänsten tillhör Zifro och/eller
tredje man. Ingenting i Villkoren ger Användaren en rättighet
eller licens att använda någon upphovsrätt, varumärke, eller annan
immateriell rättighet som ägs eller kontrolleras av Zifro. Användaren
erhåller endast den begränsade rätten att använda Tjänsten som
särskilt framgår av Villkoren.

Du får inte kopiera, överföra till tredje man, ändra eller
vidareutveckla någon del av Tjänsten och dess innehåll. Du får inte
heller dekompilera eller utföra reverse engineering, på Tjänsten
eller på annat sätt försöka återskapa källkoden.

Du får inte använda Zifros varumärke eller andra kännetecken ägda
av Zifro utan vårt föregående skriftliga tillstånd.

### Användarriktlinjer

Du accepterar och garanterar att du inte kommer, och inte kommer tillåta
någon tredje part att:

- använda Tjänsten för att förtala, trakassera, diskriminera eller hota en
  annan person eller på annat sätt kränka en annan persons integritet och
	rättigheter,

- distribuera eller reproducera hela eller delar av Tjänsten,

- ändra, ta isär, överföra till tredje man, vidareutveckla, utföra reverse
  engineering eller dekompilera någon del av Tjänsten, eller på annat sätt
	försöka återskapa källkoden,

- använda programvara som läser data från Tjänsten automatiskt,

- använda Tjänsten på sätt som bryter mot någon bestämmelse i Villkoren, eller

- missbruka Tjänsten eller använda denna för något otillåtet, olagligt eller
  obehörigt ändamål (vilket inkluderar befordring av datorvirus eller
	användande av Tjänsten på ett sätt som kränker eller gör intrång i annans
	rättighet).

### Behandling av personuppgifter

Zifro samlar in och behandlar personuppgifter i syfte att skapa
användarkonto till Användaren och tillhandahålla Tjänsten. Vår
behandling av personuppgifter utförs i enlighet med vår
dataskyddspolicy. Dataskyddspolicyn finns tillgänglig på vår webbplats.

Zifro kommer enbart samla in och behandla personuppgifter i enlighet med
personuppgiftslagen (1998:204) eller den allmänna dataskyddsförordningen
(EU 2016/679), den som vid tillfället äger tillämpning i Sverige,
samt gällande dataskyddspolicy.

Läs mer i vår [Dataskyddspolicy](/dataskyddspolicy).

### Ansvarsbegränsning

Tjänsten tillhandahålls i befintligt skick utan garantier av något slag
och användningen av Tjänsten är Användarens ansvar. Zifro lämnar
inte några garantier, direkta, underförstådda eller på annat sätt,
rörande tillgänglighet, kvalitet, duglighet för något särskilt
ändamål, lämplighet eller riktighet av Tjänsten.

Med undantag för skada som orsakats av Zifros grova vårdslöshet
eller uppsåtliga agerande, ansvarar Zifro inte gentemot Användaren
eller någon tredje part för någon indirekt skada, såsom men inte
begränsat till utebliven vinst, inkomstförlust, förlust av data eller
följdskada av något slag, som uppkommer på grund av eller i samband
med Zifros tillhandahållande av Tjänsten samt Användarens nyttjande
av Tjänsten eller oförmåga att använda Tjänsten.

Användaren och Zifro är överens om att Zifros sammanlagda
skadeståndsansvar gentemot Användaren ska vara begränsat till max
femhundra (500) kronor per år.

### Ändring av Villkoren samt ändring och uppsägning av Tjänsten

Zifro har rätt att ändra Villkoren. Zifro kommer att informera dig
om sådana ändringar som väsentligen påverkar dina rättigheter och
skyldigheter enligt Villkoren senast trettio (30) dagar innan en ändring
träder i kraft. Zifro kommer att lämna sådan information på vår
webbplats eller via e-post till den e-postadress som tillhandahållits
av dig.

Du har rätt att när som helst och utan föregående meddelande säga
upp ditt användarkonto i Tjänsten, förutom om användarkontot används
inom ramen för ett avtal mellan Zifro och en tredje part (exempelvis
en skola).

Om Zifro har anledning att tro att en Användare bryter mot Villkoren
har Zifro rätt att stänga av Användarens tillgång till Tjänsten
med omedelbar verkan.

### Överlåtelse

Du får inte överlåta eller överföra några rättigheter eller
skyldigheter som framgår av Villkoren. Zifro kan överlåta och
överföra våra rättigheter enligt Villkoren utan ditt samtycke och
utan meddelande till dig. Medför en sådan överlåtelse väsentliga
förändringar av Villkoren gäller dock samma process för underrättelse
som anges ovan i “Ändring av villkoren samt ändring och uppsägning
av tjänsten”.

### Tillämplig lag och tvister

Villkoren ska styras av och tolkas i enlighet med svensk lag, utan
tillämpning av dess lagvalsregler.

Tvist eller krav som uppstår rörande eller i samband med Villkoren,
eller vid brott, uppsägning eller ogiltighet av dessa ska slutligen
avgöras av svensk domstol, med Stockholms tingsrätt som första instans,
om inte annat följer av tvingande lag.

### Kontaktuppgifter

{{% alertbox class="alert-secondary" %}}
**E-post:** [info@zifro.se](mailto:info@zifro.se)\
**Postadress:** c/o KTH Innovation, Lindstedtsvägen 24, 114 28 Stockholm
{{% /alertbox %}}

